## P ##

## PAIDADIE ##

Eskertzea. Ordainketa.

- *au da paidadie emoten tsazuna?*
- *ainbeste une biarrien on da gero, au de paidadie!*
- *aurregaz paidadiegaz urteten zu zuk, mille mesede eiñdxe gero*

## PAISAN / O ##

Lagun arteko deigarri bat.

- *zer paisan, bazuzie itxosora ela?*
- *ara paisan, zuk emoten bastazu partie ondo pagako tzut*
- *amen dator nire lagune. Txo paisano, nora zuez ba?*
- *orreri paisanueri esan laster natorrela*

Gaztelerazko **paisano** zuzen zuzenean sartu da.

## PALPAL ##

Abiadura txikian. Trankil. Arrantzale terminoa da, baina herrian asko erabiltzen da.

- *amen guez palpal, pries barik aurrera*
- *motorra palpalien imiñdxe trankil trankil, muxikie entzuten*
- *eztauelez priesik palpal dxungo gariez*
- *palpalien gabilizez, ara ta ona, taberna batetik bestera*

## PANTALONAK ##

Kuleroak.

- pantalonak takozuz apurtute*
- *plazan erosi dotez pantalon poli politxek*
- *pantalonatako kaka kentzien bazu obeto eingo zu*
- *txixek urten dost pantalonatara*
- *pantalonai puntillie imin bi tzatie*

Gaztelerazko **pantalón** nola sartu den esanahi horretaz ez da erraza jakitea. Hala ere analogiaz egin dela argi dago.

## PAÑUE ##

Toalla.

- Aritzatxuko andrak diñoie Portugaleko pañuek dizela hobienak.

## PAPARDUEN ARPIDXE ##

Kokolo aurpegia. 

- *aur dauzen enbra guztidxek takoie paparduen arpidxe*
- *deiñ dxauen destrozue! Gero paparduen arpeidxegaz beitu, ia parkatuten batsoie*
- *ez beitu niri zeure paparduen arpeidxegaz, ezetuten zaitxut eta*

## PAPAU / E ##

Kokolo. Tonto.

- *txo, papaue, ze ein zu ba, eguerdidxe imiñi barik dxuen*
- *papaue zarala, papaue, ori eztala eitxen olan*
- *papau txarridxe, danak engañeten dauie*
- *bestela onai bertan papaue lez*

Azkuek Mundakarako jartzen du bere hiztegian.

## PAPEL BAKO MORROIE ##

Argia ez den gizona.

- *papel bako morroiegaz dxun notak Bilbora da bidxok galdu bertan*
- *nogaz batzien zara zeu be ba, papel bako morroiegaz*

## PAPELADIE ##

Komedia. Itxura ematan.

- *ikusten zuz aren negarrak? Papeladie eitxen dau*
- *papeladarik politxena bienganera dxeusi danien eiñ dxosku*

## PAPELAN GARBITXASUNEK ##

Administrazioko era guztietako paperen tramitazioa bideratzea. Batez ere, herentzia eta horrelakoei dagozkienak.

- *erentzidxe kobrateko, lelau papelan garbitxasunek ein biar diez*
- *zerbezidxotik libreteko papelan garbitxasunek ein biar diez*

## PAPO / UE ##

Masaila.

- *papue anditxute dako agineko miñegaz*
- *papo bidxetatik dxaten zauz*
- *nondik zatoz ba papuek pe gorritxute dakozuz de*
- *asarratu dizenien papotik sartun tsozen artazidxek*

Bermeon masaila definitzeko erabiltzen den hitz bakarra dugu.

## PAPOLODI ##

Masail mamitsuak daukana.

- *zu, papolodi, ia orrek papuek noix kentzien zun*
- *papoloditxue da bera, baie beran aiztie mikue lakue*

## PAPUEK BIDXORTU ##

Amak seme-alabei botatzen dien mehatxua.

- *alabatxi, onek diez orduek eskolara dxuteko? Papuek pe bidxortu eingo tsutez*
- *txo, ona ezpazatoz neu dxungo nai bertora, da papuek pe bidxortu eingo tsutez*

## PAPUEK DXAN ##

Agirika egin. Jotzeko mehatxua.

- *ezpazatoz orduen etzera, papuek be dxan eingo tsutez*
- *amak esan dau, papuek be dxan eingo tsuzela diro danak gastaten bazuz*
- *zetako dxango dostazuz papuek ba, nik eztot eiñ ezer da?*

## PAPUSIA ##

Agirika egin. Jotzeko mehatxua.

- *ikusten zu zelako papusiatxue dakun?*
- *benetan papusia, papuek erremenanteko moduen dakoz da*

## PARA ##

Jarri (pertsona).

- *amen para iñok ez ikusteko lekuen*
- *para zaitxez maidxen ia dxaten bazun*
- *aur para ezkero obeto ikusten zaitxut*
- *kalien eskiñien para ta, bertan on da, neu dxun artien*

Gaztelerazko **parar** = **detener** aditza hartu da zentzu honetaz erabiltzeko.

## PARAUE ##

Energia gabeko pertsona. Mugitzen ez dena.

- *paraue da koitxadue kiñeten kiñeten ibil bi zara*
- *ez esan ni paraue naienik enai txe*
- *paraue zara baie txetxotxu*

## PARISTE ##

Tontakeriak egitea. Keinu nabarmenak.

- *zemat pariste eitxen zu gauze bat esateko*
- *paristek eitxen ibilltxiarren dxeusi de iturritxik bera*
- *ez eiñ paristerik ostantzien zartazue dutzu*
- *pariste bat pe eztost ein dirue emoteko*

Hitz honen beste aldaera bat **paristadak** da, baina gutxiago erabiltzen da.

## PARISTOSO / A ##

Tontakeriak egiten dituena. Keinu nabarmenak egiten dituena.

- *zelako paristosie zara ba, orrenbeste pariste ein bi zu*
- *ezia paristosie bape, konplimento bakue da*
- *paristosie ezan balekide aixie artzien botako lekidot*
- *zer da paristosue ba, andra guztidxen aurrien igual*

## PARLAMENTA ##

Oso txarra.

- *egualdidxe parlamenta, euri, aixe eta truboiek maridxe*
- *parlamentien gabiltzazak, arraiñik pez, da dirorik pez*

## PARTILLE/ IE ##

Arrantzaleen arteko diru banaketa edo irabaziak.

- *aurten partille ederrak eingo diez, arraiñ asko ezan da ta*
- *partille bakue be ongo da*
- *partilletik erdidxe ostuten tso amari*
- *diro barik zatoz, etzera, ze partille ein zue ba?*
- *goixetik dxun da partilletzera, partillie okiñ dxau te*
- *partilletzera dxuen bai, baie partillerik ez*

## PASADAN ##

Pasatzean. Igarotzean.

- *pasadan ikusi dot da gero geidxau bapez*
- *aulan beituten dotzu pasadan, imelapurre lez*

## PASADIE EMON ##

Bota. Kaka saltzera bota. Amaitu.

- *an emon tso pasadie, bota dau kaka saltzien*
- *zelako pasadie emon tso, mututute itxi dau*
- *etzeko biarrai pasadie emon bitsat lelau*

## PASAIZO ##

Pasadizua. Gertatutakoa.

- *gure amak pasaizo asko kontaten dauz*
- *atxiñeko pasaizuek politxek ezaten diez*
- *ba ontxeko pasaizu bat kontako tzutie atzo neuri pasaikue*
- *tristie bada pasaizue ez konta*
- *keba! barre eitxeko pasaizue da ta*

Azkuek ez du jaso eta berriz, ere, T. Etxebarriaren **Léxico de Arrate** aipatzen du D.A.R.k Bermeoko hitz bat azaltzeko. Gaztelerazko **pasaje** = **trozo de un libro** tik sartuko zen seguru aski.

## PASIDE ##

Paseo. Buelta.

- *paside bat emoten urten du ta bankuen dxesarri gariez*
- *asko gustaten dxast pasidetxue emotie*
- *egunien, egunien pasidie eiñ ezkero argaldu eitxen da*
- *pasidek eta pasidek emoten duz guk Benidorren gauzenien*

Gaztelerazko **paseo** hitza eta **-ada** atzizkia elkartu dira. **paseo** + **ada** → **paseado** → **pasiada** → **pasida** → **paside**. Esan beharra dago **pasiadie** ere esaten dela.

## PASIÑUE ##

Hainbeste... bait...

- *beruen pasiñuegaz buruko miñe be eiñ*
- *indxarran pasiñuegaz be eziñ ezan da atie igiri*
- *kantien pasiñuegaz samak pe garramatate okiñ dxu*
- *diruen pasiñuegaz enfadata dauz biejak eitxen*

Gaztelerazko **pasión** erabili da eta hitza pertsonei badagokie ere, euskaraz gauzei aplikatzen zaie.

## PASMA ##

Janariak usteldu.

- *eztotso erosi iñok arraine, pasmata ekar dau te*
- *au okelie pasma eiñ dxe da eztau dxateko moduen*
- *on dan beruegaz, antxoba guztidxek, bertan pasmata on diez*
- *neberan sartun barik arraiñe pasma eingo dxatzu*

Hiztegietan **gangrena** esanahia dauka.

## PATENTIE ##

Itsasontziari azpian ematen zaion pintura belarra ez egiteko, berezia uraren barrurako.

- *Bapora karruen daku, patentie emoten guez*
- *Kosterie akabata bapora pintxeteko ordue. Ekar zu patentie?*

## PEGA ##

Kutsatu.

- *arek eitxen dauen guztidxe pegaten dxatzo*
- *ez eiñ eztulik gripie pegako dostazu te*
- *eztule eiñ dxast pega, granuek be pega eiñ dxastez, baie suertie ez dxast pegaten ba*
- *dana pegaten dxatzo berari, nik eztaitx zer eitzen dauen*

Gaztelerazko **pegar** = **contagiar** hitzetik zuzenean hartua.

## PEKUE ##

Susmoa. Errezeloa. 

- *okiñ dxot nik aren pekue, baie ezin esan bera danik*
- *pekue, pekue neuk be bai, baie ezin dxela ezan bera pentsa dot*
- *pekue okitxie pekatue da alabatxu, ze gero bera ezpada?*

## PELENKAK ##

Berna argalak.

- *pelenkak tapateko frakak dxantzi bi dotez*
- *orrek pelenkak loditxuteko asko dxan bi zu*
- *minifaldie zelan erungo zu ba, pelenkak takozuz de*
- *kuidadugaz ibilli, pelenkak apurtu barik*

Pelenkak, aspalditik, karnatarako erabiltzen diren txibia zati meheak dira. Analogiaz berna argalak deskribatzeko erabili da.

## PELLIKADA ##

Borroka. Elkar joka.

- *atzo gauien lamera txikidxen zelako pellikadie on da ba*
- *pellikadie arma dauie enbra bateitxik*
- *edozeitxik armaten dauie pellikadak*
- *pellikada gogorra ezan bi zan dau, goixaldien on dana goiko plazan*

Gaztelerazko **pelea** hitza hartu da hitz honen oinanitzat:

**pelea** + **-ada** atzizkia → **peleada**.

**ada** → **kada** → **pelekada** → **pelikada** → **pellikada**.

## PELLIKAN ##

Borrokan.

- *pellikan dauzela atrapa dauie ertzainek*
- *ez ein pellikan ori ezta ime onan gauzie ta*
- *niri ez dxast gustaten pellikan eitxie baie bera etor da*
- *ezpazu eitxen pellikan karamelue emongo tsut*

**Pellikada** bezala atzizki batez aldatu da, baina oraingoan moduzko adherbioa egiteko **-ka** atzizkia erabili da.

**pelea** + **ka** → **peleaka** → **peliaka** → **pellika**.

Eta normala den bezala, azkenean **n** sudurkaria jarri zaio.

## PENAS ##

Txano. Neketsu.

- *penas nabil gauzek erixen, lagundu eistazu mesedez*
- *penas on bi dau, eztala salbako esan dauie*
- *ekarri eistazu eskillarie penas nau te*
- *penas penas eitxen dizen gauzek aprezidxo geidxau dakoie*

Gaztelerazko **a duras penas**-etik, azken hitza hartu da.

## PENAS PENASKA ##

Oso txarto. Neketsu.

- *penas penaska ein txuz eskillarak, eziñ idxen ibilli da*
- *penas penaska aillega nai illien akabure, diro barik...*

## PENASIDADE / IE ##

Estutasunak.

- *gure gurasuek penasidade asko pasa dauie gerra denporan*
- *penasidadiek aztu eirxen diez dirue dauenien*
- *baie benetako penasidadiek dirorik eztauenien etorten diez*

## PENDEJO / A ##

Ergela.

- *aurrek pendejiek eiñ dxozt apurtu*
- *zeu ezango zara pendejie, oraiñ artien be ezan zara ta*
- *zure nobidxue da, pendejo utse, zetako esan bi dau nireitxik ezer?*
- *beti ezan da pendejue, andrak paiño txarraue dako miñe*

Gaztelerazko **pendejo** = **hombre pusilánime** da formaz, baina esanahia ezberdina da eta gainera, emakumezkoetan ere erabilia.

## PENTZURE ##

Konfiantza izan. Eusten.

- *orren pentzure on banaitxen gaur be eitxeko okiko nauen*
- *ez on nire pentzure enai etorko ta*
- *aurren ormien pentzure itxi zakue dxeusi barik*
- *ai, zure pentzure itxi imie? Ezta pentsa be!*

## PEPE EIÑ DXE ##

Inolako arazo barik bizi.

- *nire alabak pepe eiñ dxe bizi diez, ez gurelez*
- *gaur egunien askok eztakoie pepe eiñ dxe bizitxeko motiborik ba*

## PEPIÑO ##

Pailazoa. Baina zentzu peioratiboan txotxongiloa.

- *pepiñue aix ela? Bestelako tontue au or*
- *pepiñuen antzeko morroi bategaz eiu dxau pellikan*
- *zu zara pepiño, bakixu ori zer dan? Ba auri, tontue*
- *aur on dan pepiñue lako mutil batek emon dost arrikadie*
- *zirkoko pepiñuek pe eztauie orrenbeste pariste eitxen*

## PEPIÑUE / LEZ / LAKUE ##

Pailazoa. Peioratiboan gehienetan, argala eta itxura gabeko pertsona denean, baina nabarmen jantzitakoa ere bai.

- *pepiñue lako morroiegaz dabill, gauzeztanagaz*
- *pepiñue lez dxantzitxe ikusi dot bera mutille*

## PERKILLO / UE ##

Kopeta-ilea.

- *pelukeriri esan bi tzat perkillorik ez ebaitxeko imiri*
- *begidxetara dxeusten dxastez perkilluek*
- *modan dauen gauzie da perkillue, baie ez dxast gustaten*
- *perkilluek larreidxe ebai dozuz*

**flequillo** → **plekillo** → **prekillo** → **perkillo**.

Horren parean **ferkillo** ere erabiltzen da, baina gaur egun, gehiago entzuten da erdarazko **flekillue**.

## PEROZTUTE ##

Zenetik irten, umeak batez ere.

- *au imie bakixu peroztute dauena bakasiñuek asi dizenik eta ona?*
- *danak pe, onek ime txarridxok peroztute dauz*
- *ba peroztute badauz, etzien itxiko duz plaidxera barik*

## PERRETXIKU LAKUE ##

Oso garbia.

- *garbidxe be garbidxe da a gero, perretxiku lakue*

## PERRETXIKU LEZ ##

Oso garbi.

- *etzie itxi dost perretxikue lez*
- *erropak pe perretxikue lez, garbitxute ta plantxeta*

## PETXUEK ##

Zama, karga ekonomikoak.

- *gaurko petxuek andidxek tiez, da eztau iñor arpeidxe emongo dotsonik*
- *gaztiek pe petxu andidxek takoie, milloietako etzie paga biarra*

## PIE ##

Neurria. Hitz hau, hitz egiterakoan, azentuan nabarmentzen da.

- *ogei pieko zimarroie atrapa ei dauie*
- *ogei pie eztakoz Santa Mariako torriek pe*
- *azpiko gonie erun dau pie bi luziau*

## PIKOTERO / A ##

Mihiluze.

- *dana konta tso laguneri pikoterie dalakon*
- *ez esateko esan da berak pikoteruek dana konta*
- *baie zelako pikoterie zara ba, lapiko txikidxaue dakozu*
- *ez konta sekretorik, pikoterue da ta*

## PINGUE ##

Oso txikia. Gainera peioratiboan erabiltzen da.

- *ime pingo guztidxek, takoie kotxe despanpanantiek*
- *zati pingo guztidxek imiñ dxostez karnazeriek*
- *pinguek tiez onek porzebak, baie gustotxue ona dakoie*
- *onek sagar pinguek artun de etor zara?*
- *ganera pingo pinguek emon dotzuz*

## PINPIRIN PANPARAN ##

Finolatzen ibiltzea. Guk, **pinpirin** hitzari **panparan** gehitzen diogu eufoniagatik edo.

- *an dabiltzu a pinpirin-pariparan kalerik kale*
- *pinpirin-panparan dabillela esan dostie, baie zetako, badako nobidxue ta*

## PINTORERUE ##

Pintore.

- *pintoreruek esan dost, datorren ilerarte eziñ dxauela etorri*
- *pintoreruen kontuek idxen dost, zerora*
- *ez esan pintoreruei, neuk eingo tzut eta*

Seguru aski gaztelerazko **pinturero** hitza hartu da nahiz eta honen esanahia guztiz ezberdina izan.

## PIÑUEN AZPIKO IDIE ##

Pertsona hazi denean esaten zaio.

- *alabie piñuen azpiko idien bestekue eindxatzu!*

Mañuko esamoldea da, **idie** berba iratzea da (helecho).

## PIPERGAZTELAKUE ##

Piperbeltza.

- *ekau pipergaztelakue arrotza prijidueri botakotsat eta*
- *pipergaztelakuek emoten tso jatekueri falta datson toketxue*

Uste dugu, garai batean espezia hau gaztelatik ekartzen zutelako dela.

## PIPETOI ##

Pipa. Dupa.

- *antxobie txikidxe ezan dalez pipetoietan sartun dauie enpuñeta*
- *pipetoi andi bet, dxeusi dxatzo ganera, da anbulantzidxen erun dauie*
- *egun santo guztidxen on gariez pipetoiek garbiten*

Gaztelerazko **pipa** hitzari **-toi** atzizkia erantzi zaio handitasuna adierazteko.

**pipa** + **toi** → **pipatoi** → **pipetoi**.

## PIPIRRIÑUE ##

Oso txikiak.

- *arek etziek pipirriñuek tiez, lagun bi kabitekuek*
- *kanike pipirriñuegaz ibilltzen da olgetan*
- *ime pipirriñuek dxungo diez txarangatan*

## PIPITXE / IE ##

Kuxkuxero.

- *arek pipitxiek, nonzerbarri dalez, dana dxakitxen dau*
- *badakitx nik pipitxie dana*
- *aregaz konfidxantza gitxi, pipitxie da ta*
- *arek pipitxe zantarrak, zer dabillen gauzek kontaten*

## PIRRI / DXE ##

Oso txikiak. Umeei bakarrik aplikatua.

- *ime pirridxekaz beteta on da*
- *ime pirri pillo bat sagarretan dxun da*
- *ime pirridxek guztidxek uretan sartunde uger eitzen be eztoskue itxi*

Ez du D.A.E.k jaso duen hitzaren zentzua, honek **puntilloso**, **cascarrabias** zentzuaz jaso baitu. Eta guk ere jaso dugu zentzu horretaz, baina beste berba bat erantzita: **kakapirridxe** hain zuzen.

## PIRRISTADA / IE ##

Kantitate txikia. Baina beti likidoa edo kaka arina.

- *oridxuen pirristadatxu bet bota kazulera*
- *kaka pirristada bat urten dost pantalonatara*
- *olluen kakak pe pirristadaka urteten dau*

## PITXARROSA ##

Marrazo familiako arraina. Baina konparazioan, pertsonei aplikatzen zaie, batez ere koloreagatik, eta beti emakumezkoei.

- *bestelako pitxarrosie zauz or*
- *eguzki lar artun dot eta pitxarrosie lez nau*
- *pitxarrosie lez zauz gorritxute*

**pintarroja** → **pitxarrosa**.

## PITXIKE PITXIKE ##

Zatika-zatika. Apurka-apurka.

- *pitxike pitxike, ekar doskun tartie akaba ein dxu*
- *pitxike pitxike zabiltz, artuisu zati andi bet eta dxun zaitxez telebisiñue ikusten*

## PITXOI / NA / IE ##

Mezprezuz, burlaz edo irain txiki baten moduan erabiltzen da. Gizon edo emakumea izan daiteke.

- *bera pitxoie geure atzien ibill dxe denpora guztidxen*
- *esan orreri pitxoniri trankill oteko*
- *eurek pitxonak geu nora guzen begire on dxatzuz*
- *aurreri pitxoniri esan eitxeko*

Gaztelerazko **pichón** erabiltzen da adjektibo bat sortzeko.

## PITXUKEI / DXEK ##

Txikikeriak, balio gutxiko gauzak.

- *zer erosten dxun zara ba? Ezebez, pitxukei batzuk*
- *auntxe be todo a zienera dxun zara pitxukeidxek erosten*

## PIZKAZURRE ##

Fruta-hezurra da. Baina pertsona edo gauza oso txikiak definitzeko erabiltzen da.

- *pizkazurren besteko gixonak ein txuz aurrek biar danak*
- *arek ime pizkazurrek andidxen gauzek eitxen txuz*
- *magari pizkazurrek txiki txikidxek tiez, baie arek takoie arbolak*

Fruituen hezurra, **pizkazurra** erabili da txikitasuna adierazteko.

## PIZTOJA ##

Irainezko berba da.

- *ona bazatoz piztojien antzekuori, arpidxe be apurtu eingo tzut*
- *piztoja utse zaralez, ez zaitxut guse ezetako be*
- *piztojo, esan bia beste baten ia, emoten tzutenagaz...*

## PLA EITZEKO PATATIE ## 

Pertsona oso lasaia.

- *bitu a, disgustue emontzoie baie pla eitzeko patatie dalez betulek mobidu bez*
- *bueno bakizu, pla eitzeko patatatxue da ta, askorik ez eskatu*

## PLAMIKIE ##

Panpina.

- *plamikie lako arpeidxe dako beronek imiek*
- *olentxerok plamike bat ekarko dotzu*
- *plamikiri begidzek atara tsoz*

Gaur egun **muñekue / ie** gehiago ezaten da, adinekoetan bakarrik entzuten delarik **plamika**.

## PLANDU ##

Lisatu. Leundu.

- *len edozelan oten zan dan lurre plandute ikusi dot*
- *aretzan on dizen mendidxek pe plandu eiñ dxauie*
- *akordaten zara zelan ibilltzen ezan garizen taluek planduten?*

## PLANTA ##

Jarri.

- *amen planta, obeto ongo zara ta*
- *telefonuen plantateko diño zure amak*
- *da esan tsozen berbakaz jenidxotan planta da*
- *ezpada plantaten, planta bi dauen lekuen, eztako lekorik*

## PLASTANGA ##

Aurpegi biribila eta betea duena.

- *arpi plastangie dako baie begi politxek takoz*
- *igertagidxe lako plastangue da, lodidxe ez esan arren*
- *plastanga plastanga dau, da eztauela dxaten ezer diño*

## PLASTAZO ##

Aurpegiko gogorra. Zartada.

- *emon tson plastazue Mundekatik pe entzun eiñ dxe*
- *guzu plastazo bat hartun? Ba on isillik*
- *plastazuek arpidxe be gorritxute itxi tso*
- *eztozule eingo? Ba aur dutzu plastazue*

Hitz honen konpozaketa **plast** onomatopeiazkoa eta **-zo** atzizkiak osatzen dute.

## PLATUXA ##

Oso zapala den arraina da gaztelerazko **platija** deritzona, baina konparazioan, edozer gauza zapal definitzeko erabilia.

- *platutxe da berau ogidxe*
- *platuxie lako surre dako berak mutillek*
- *emon dostezen zapatak, zapal zapalak, platuxek ezan diez*

## PLAUST EIÑDXE ##

Bertan behera utzita.

- *plaust eiñdxe itxi gaitxuz bertan*
- *ez itxi gauzek plaust eindxe, gero neuretzat biarra da ta*
- *plaust eiñdxe itxi dau nobidxie*

## PLEGAZIÑUE ##

Igurtzidura. Alkoholaz gorputza igurtzi.

- *okiñ dxoten gorpuz guztiko miñe, plegaziñuek kendu dost*
- *plegaziñuek onak tiez gripe kentzieko*
- *gixona, emoistazu alkolan plegaziñue*
- *guzu plegaziñotxue emon ela? Ni listo nau iguzidxek emoteko*

Ez dakigu nondik sar zitekeen hitz hau, gaztelaniatik dirudi baina ez da ziurra.

## PLEITXE ##

Pleita. Gaztelerazko **flete** hitzetik sartua, negozioei buruz edo hauek egiteko aukerari buruzko edozer izan daiteke.

- *eztako oraiñ artien okiñ dxauen pleitxerik*
- *bai, galdu dau okiñ dxauen pleitxe*
- *zelako pleitxe okikun ba, arek aurrera segidu bazauen*
- *erdu ametik, amen eztau pleitxerik eta*

Bermeon sarri entzun izan da gaztelerazko esaldi hau:

- *vamos niñas que aquí no hay flete*.

Palankako nesken ahoan jarrita. Seguraski hortik sartu da, nahiz eta itsasoari dagokion hitza izan.

## PLISTADA / IE ##

Aurpegikoa, baina ez hain gogorra.

- *emoten tzuten plistadiegaz arpidxek pe buetta eingo tzu*
- *plistadie emongo tsola esan tso baie gero ezebez*
- *plistada asko agindxu ta gero emon bez*

Hitz hau **plist** onomatopeiazkoa eta **-ada** atzizkiak konposatzen dute. **Plastazo** hitzaren aldaera da eta erabilera berdintsua daukate. Badago azken aldaera bat, nahiko erabilia den **plistazue**. Hau ere goikoen parean jarri behar da.

## POLITXO ##

Polito. Baina tonua beti izaten da mezprezu, arbuiatzeko edo gaitzezteko.

- *auri de ondo eitxie, politxo!*
- *ez zarala etorko? Politxo*
- *politxo dau gauzie! Bestelakue!*
- *zeuk neure boltzatik artun dirue ezta? Politxo e?*

## POLITXO EMOTEN TSU! ##

Lelo moduen erabiltzen da, eta egoera ezberdinetan. Kritika moduan.

- *plaidxera zuez ela? Politxo emoten tzu neu barik dxutie*
- *politxo emoten dotso areri, imiek bertan itxitxe ara ta ona ibilltxie*

## POLIZIKO / UE ##

Polizia.

Adinekoen artean bakarrik entzuten da, baina merezi du gehiago erabiltzea, gaztelerazko **policía** asko sartuta baitago.

- *alako baten, poliziko guztidxek aldabatera, dxoten asi dizen*
- *polizikuen zartadak bakitxez nik zer dizen*
- *txarto aparkata okiñ dxauelakon kotxie polizikuek multie imiñ dxost Bilbon*
- *polizikuek tiñon lekuek dxun bi zu*

## POLIZTU ##

Politu.

- *au imie poliztu eiñ dxe Bermiora etor danik eta ona*
- *plantie okiñ dxot sikatute, da ure bota tzatenien poliztu eiñ dxe*
- *begidxek poliztu eiñ dxatzuz*
- *poliztu bai, erre bai eiñ dxastez pintxeten pintxeten*

Hitz hau, **tu** partizipioa hartuz gero, aditz bihurtu da.

**polit** + **tu** → **politu** → **poliztu**. Kasu honetan **z** bat desarroilatu da. Eta ez ote da askoz ere politagoa azken hau?

## POLONTIEN ##

Ur gehiegi edukitzea jatekoak.

- *lau indxabak dauz polontien*
- *baitxe garbantzuek pe polontien dabiltzez*
- *polontien imin zuz lau okela zatidxek*
- *lapikue polont eiñdxe dau*

## POPA ARIÑE ##

Pertsona arina, mugikorra.

- *zelako popa ariñe da ba, ezta momentu baten be geldi oten*
- *popa ariñe dalako pasa dxatzo pasa dxatzona, diruek galdu, belaune apurtu da nobidxuek eskapa*

## POPA KAKA ##

Irain txiki bat.

- *nora zuez popa kaka, nobidxue topaten? Ba ez eiñ ilusiñorik*
- *zer diño berak popa kakak ba, eztako zeri, da aur due markesie baiño arruau*
- *orregaz popa kakagaz eztot gure tratorik*

## POPA / IE ##

Itsasontziaren popa. Analogiaz ipurdia adierazteko erabilia.

- *dxeusi ein nai da popako miñe dakot*
- *popie dakozu loitxute*
- *popan urten dost baltzune batek*
- *gose bazara neure popiri kendu zati bet*

Askotan gertatzen den bezala itsas giroko hitza erabili da, nahiz eta, kasu honetan, erdarazko hitz bat izan. Auzoetan ez da erabiltzen termino hau, baina herrian **eperdi** baino gehiago erabiltzen da.

## POPADAN / IEN ##

Abiadan. Itsasontzia ere horrela joaten da haize handia dagoenean, honi popa emanda.

- *muxikie akabaten dan momentuen popadan nuen etzera*
- *popadien dxun diez arek Ateleti ikusten Madrillera*
- *ziñie ikusitxe popadan etorko zara gero*
- *txikiteue eiñ dxe gero, popadan andriñe, ez asarratuteko*

## POPAGANIE ##

Itsasontziaren atzeko aldea.

- *Tire popaganera han trankilau zuez eta*
- *Nebera di dakuz barruen, bata korostan eta bestie popaganien*

## POPAIXE / IE ##

Atzetik joten duenean haizeak.

- *zer dabil ba, popaixie dala?*
- *bai, popaixie da, arin dabill eperdidxe*
- *au imie popaixe utse da, ezta lotzien etzien momentu baten be*
- *enebada, popaixie dala esan tzat da asarraty eiñ dxast*
- *eguno be eztauelez etzien aurreitxik esan tzat popaixie dala*

## POPAZGORA ##

Ipurdiz gora.

- *popazgora dxeusi nai da izterra apurtu dot*
- *ez ibili olan, popazgora dxeusiko zara ta*
- *an on dxatzuz arek, popazgora eguzkidxe artzien*
- *popazgora tunbeta on dalako erre dxatso popie*
- *popazgora on diez? Frakarroi barik?*

## POPERTZA ##

1. Derrigorrez.

- *popertza ein bistazu bidxarko erropie Bilbora nuen da*
- *ezta popertzakue, baie eitxen bastazu obeto*
- *popertza popertza dxun bi zan dau ziñera, imie olan ittitxe?*

**por fuerza** → **poperza** → **popertza**.

2. Gutxietsi. Mezprezatu.

- *popertzakue da bera mutille, ofizidxorik pe eztako ta*
- *ori erosi zu? Popertzakue da berori dxantzi biarra*
- *Benidorrera dxun zara, baie popertzakue da bertara dxun biarra*

**por fuerza** + **ko** → **porfuerzako** → **poperzako** → **popertzako**.

Koldo Izagirrek bere **Lokuzioetan** **popuertzakoa** jartzen du eta lehenengoko esanahia bakarrik jasotzen du.

## POPIE BE ERRE ##

Gauza bat lortzeko edozer egin.

- *aren neskien atzien popie be erre eiñ dxau*
- *berak guzan dauen kotxie erosi arte popie be erre*

## POPIE ERREIDXEZ ##

Azkar, arin joan gauza baten atzean.

- *popie erreidxez dxun diez Bilbora, Gurejuen ikusten*
- *Gernikeko dxakixetan popie erreidxez dxun da berari gustaten dxatzon mutille ikusten*

## PORRATIBUE ##

Dagokion kantitatea. (dirua)

- *zuri zeure porratibue emon ezkero, kitxu*
- *beran porratibue emon ein bi dxatso*
- *dirue irebazten zunien emongostazu neure porratibue*

Hipotesi bat erabiliz, latinezko **portio-oniz** = **parte, porción** edo **pro portione** = **proporción** hitzetik etor daiteke.

**proponione** → **porrationea** → **porratiboa** → **porratibue**.

Beraz, dardarkarien metatesia gertatu ondoren, leherkati hoskabea erori eta leherkari hostuna eta **a** bokalea garatu dira.

## PORTADIE / UE ##

Ondo portatzen dena.

- *portadie zara, aulan gustaten dxast niri, tokaten dana emotie*
- *gure Daniel total da portadue, afaitxue dxaten be erun eitxen nau*
- *total da andra portadie, atentziñue deitxutekue*

## POTESTADE / LE ##

Energia. Indarra.

- *ametik altzateko potestade barik nau*
- *etzera allega gariez, ezer eitxeko potestade barik*
- *potestaderik pe eztot okiñ kontestateko*
- *zuk ez takozu potestaderik ori eitzeko, ezta zure ardurie*

Gaztelerazko **potestad** = **poder** hitza hartu da, baina zentzu zabalagoan erabilita.

## POTORRUE ##

Uherroi (txoria). Baina konparazioan **r** ordez **g** ahoskatzen duten pertsonak definitzeko erabillzen da. Gainera esan ere honela egiten da: **potogue**.

- *zure lagune potorrue da, bueno, potogue*
- *itxixu ba koitxaduri ba, naiku desgrazi dako potorrue ezan da ta*

## POTOZORRI / OXE ##

Oso txikia. Dezpektiboki erabilia.

- *potozorridxen besteko mutillek ein tzu geidxau*
- *potozorridxe, baie nik paiño indxar geidxau dako*
- *allega garizenien Kasinora ime potozorri guztidxek mozkor mozkorrik on diez*
- *Potozorri, zer eingostak pa, metro erdi be eztakok eta*

Hitz honen konposizioa **potro** eta **zorri** hitzek osatzen dute.

## POTOZORRIKEIDXEK ##

Txikikeriak. Inuzentekeriak.

- *urten etzetik gero, beti zauz potozorrikeidxek eitzen da*
- *nireñe ez etorri potozorrikeidxekaz*
- *potozorrikeri asko dakozu, itxistazu bakien*

## POTROKILLO ##

**apurrek** bezala legatzaren tripoilak dira.

- *ondo gozo dxan duz potrokillo freskuek*
- *baie potrokillo konjelauek eztiez oten ondo*
- *porrokilluek edozelakuek tauz elegante*

Hitz hau **potro** eta **-killo** atzizkiaz osatzen da: **potro** + **killo** → **potrokillo**.

## POTROSO / UE ##

Zorte handiko pertsona.

- *arek, auntxe be markie eingo dau, potrosue da ta*
- *ene alabie, beti zauz negarrez da zeu zara potrosie*
- *ori patroie potrosue da, edonon topaten dan arraiñe*
- *beti ezan da potrosie, baie aspaldidxon eztako suertarik*

Ikuzten denez, emakumea ere izan daiteke **potrosa** nahiz eta potrorik ez eduki.

## POTRUEK ##

Barrabilak. Gaur egun nahiko zabal erabiltzen den berba da. Baina ez garai baten. Azkuek jaso du bere hiztegian eta Ondarrun eta Lekeition kokatzen du hitza. Baina Bermeon asko esaten den frogarik asko dago. Lhandek ere jaso du lapurtera euskalkian. Badirudi kostako herrietan erabiltzen dela.

- *potruek aldien bakozuz salta auna*
- *ezpadau arraiñik zeure potruek imin guz saltsan*
- *potruek asiko zuz, asi, auri!*

## POTXERA ##

Kordel fina.

- *potxeragaz amarra bi diez orrek paketiek*
- *meieidxe da potxera orretako*
- *potxer zati bet artun da imiñi kanoie amarrata*
- *potxeran obillo bat emoteko esan aitxeri, berak tako ta*

Azkuek jaso du bere hiztegian, Ondarroa, Lekeitio eta Bermeoko hitza dela esanez.

## POTXOLA / IE ##

Alua.

- *marie gorantz etor danien beste mandan pasa bi zan du ta potxolie be busti ein biar*
- *potxolako asgurekaz enai kapaz*
- *ur freskuegaz garbitxuixu potxolie, da ikusko zu zelan kenduko dxatzun*

## POTXOLIÑIE ##

Alua, baina diminutiboan.

- *ze eiñ dxatzu laztana, potxoliñeko miñe dakozu?*
- *potxoliñetxue erreta dakozu te*
- *andra batzuk potxoliñie estimadu dakotzuie*
- *potxoliñie estimadu okitxekue ezta ba*

## POTXORROSKILLE ##

Ezgauza. Sibaritaren jatekoak.

- *dxan duzen karakolak gozuau on diez, potxorroskillerik pez obiauek*
- *ama, zer dau dxateko? Zera! Potxorroskillek!*
- *ba nik potxorroskillek gu dotez dxan*

## POZARREN ##

Pozik. Alai.

- *pozarren etor da etzera Ateletik irebazi dauela ta*
- *ba ni enau pozarren, kristelezko dxarrie apurtu dot eta*
- *danok kauz pozarren, laster bakaziñuekaz guez da*
- *nik pozarren be eingo lekitzut ori mesedie, baie eziñ dxot*

Azkuek ez du jaso, baina bai D.A.R.k Añibarroren zita bat aipatuz. Bermeon ez da erabili beste hitzik hori adierazteko oraintsu arte. Gazteen artean **pozik** ere entzuten da.

## POZTIXOZKO / UE ##

Indargeak. Oinarri gabekoa Bizitasun gabekoa.

- *poztixozkue lez dau bertan parata*
- *zelan guzu otie ba, poztixozkue batian*
- *poztixozkuek tiez imiok ela, iñok ikutu barik dxeusteko?*
- *ene alabie, poztixozkue be aulan oten da momotute*

Kasu honetan adjektibo funtzioa dauka.

## POZTIXUEN ##

Ahul. Indarge.

- *andidxe pasa dau te, oindiño poztixuen dau*
- *ez ikutu niri poztixuen nau te, eztakot indxarrik eta*
- *poztixuen dau baie laster imingot ondo ori kuadrue*
- *poztixuen imiñi, lekue topa arte*

Gaztelerazko **postizo** dirudi, baina formaz berdina izan arren esanahi ezberdina da.

## PRESTUE ##

Presio-lapikoa.

- *arin dxun bi dot etzera prestue itxi dot suten da*
- *prestue zu gitxigaz imin bi de, ostantzien esplota eitxen dau*
- *prestuen tapien astie dakot apurtute, da eztaitx nok imitxen dauen*
- *arin gure bazun eitxie, dxatekue prestuen ein bi zu*

Lapiko hauek irten zirenean, euretariko baten izena **presto** izan zen eta ordutik hona, lapiko guztiak dira **prestue**.

## PRIJIDUKIDXEK ##

Frijituki.

- *prijidukidxen useiñegaz larritxute nau*
- *gure ama beti dabill prijidukidxek eitxen, eguno bez ensaladarik*
- *prijidukidxek eztiez ba gorputzerako onak*

Batzuetan gertatzen den moduan **f** → **p** egin da. Gero aldaketa fonetiken eraginez, beste itxura bat hartu du hitzak.

## PROPORTZIÑUE ##

Aukera. Proposamena.

- *eztau okiñ berak gu zan dauelako proportziñorik*
- *proportziñorik ezpadau bertan lotuko da*
- *proportziñue etor dxatzo, baie ezta ezan beran gustokue*
- *biar eitzeko proportziño ona badakot bertara dxungo nai*
- *proponziño txarrak okin txuzelez, Ateletin geratu da*
- *proportziño ona dauenien gauze guztidxek itxi bi diez*

Ez du zerikusirik gaztelerazko **proporción** hitzarekin.

## PULPERO ##

Despektiboki erabilia. Leku guztietan egon nahi duen pertsona. Mugikorra. Urduria.

- *esan dau Anderregaz dxuteko. Beragaz pulperuegaz?*
- *Dxokin da Ander bidxek datoz. Bestelako pulpero bi*
- *ongo zara geldik pulpero txarridxori*
- *orreri pulperuri esan, ez dxuteko uretara*

## PUNTADA ##

Zeiharresana. Zirikada. Puntada.

- *beran aurretik pasa naienien puntadak botaten asi de*
- *puntadak botaten ibil barik esan arpire esateko dakozune*
- *bota dau arek auntxe be puntadie*
- *puntadak botaten abille da*

Seguru aski **punta** = **puya** gaztelerazko hitza izango da hitz honen forma eta esanahiaren oinarria.

## PUNTXETA ##

Puntzeta. Konparazioan erabilia.

- *esan dostezen berbakaz sartun dost niri puntxeta betiko*
- *eske puntxeta lez esaten txuz berbak*
- *isillik ezpazauz, puntxeta lez sartungo tzut au kutxillue*
- *ikusi zu atzoko pelikulen zelan lantza tson puntxeta*

Azkuek, **punzón**, **bayoneta** eta **estoque** zentzuaz jaso du.

## PURGATOIDXOKO ARIMIE LEZ ##

Itxaroten.

- *bestela on nai benan zeuri begire lau orduen, purgatoidxoko arimie lez*
- *orren nobidxuek orduek emoten txuz nobidxiri begire, an oten da purgatoidxoko arimie lez*
- *ezgariez ongo purgatoidxoko arimek lez, da eiñ alegiñe ariñ etorteko*

## PURUZ ##

...ren indarrez.

- *diruen puruz eiu txuz lagunek, ostantzien bape ezauen okingo*
- *beste batzuk barriz, biarran puruz eitxen dauie*
- *ein biarran puruz, errementata akaba dauie*
- *ardauen puruz bixi de a, baie lasterko da*

Gaztelerazko **de puro...** horren zentzua eta hitza ere bera hartu du. Edutezko genitiboarekin erabiltzen da.

## PUSTILLE ##

Burbuila. Puspulo.

- *pustillez beteta nau da eztaitx zerenak tizen*
- *eguzkidzek ataraiko pustillek tozuz orrek*
- *zapata barridxek pustillek atara dostie*
- *pustillerik ez errementa ezta ona ta*
- *uretan pustillek urteten dauienien arraiñek tauzelako da*
- *dxaboiegaz bazabiltzez pustillek urteten dauie*
- *esnieri be pustillek urteten tsoz egozten dauenien*

Hitz honen jatorria **puztu** = **inflar, hinchar** izango da eta **pustila** Azkuek jaso duen bezala. Honek jasotakoa bigarren definizioari dagokio.

## PUTEMIÑE ##

Putaren mihia. Gozoa. Engainagarria.

- *zuk pakixu zer dakozun putemiñe*
- *ez esan niri zeure kontorik, zeure putemiñ gozuegaz*
- *beran putemiñe dakotzu arek armarik onena*
- *gordeixu putemiñe beste batentzat*

## PUTETZIE ##

Desordenua.

- *bestelako putetzie indxe dxun da, dana bertanbera*
- *putetzie amen maidxe ganien dakotena, papelakaz beteta*
- *zelako putetzie arma dauie aiuntamientuen ba, iñor aklara bez*

## PUTXANTXA ##

Salmentarako leku txiki bat. Txiringitoa.

- *gaur egunten edonon ikusten zuz putxankak*
- *Benidorreko plaidxe baten imiñ dxau putxantxa bat*
- *putxantxatxu bat imitxeko beste diro okingo dau*

## PUTXIE LEZ ##

Bigun (janaria).

- *dxoskun lapikue putxie lez onda*
- *indxabak ondo eiñ dxe, putxie baiño bigunau oten dies*
- *gisadue total gozo, putxie les*
- *okelie be bai, ondo, putxie lez*

## PUXIKERO / UE ##

Buruhandiak. Buruhandiek puxika eramaten dutenez, **puxikero** deitzen zaie.

- *an due a puxikero dxantzitxe*
- *orrek mutillek puxikeruen boza dako*
- *puxikero bateri ostu tzat puxikie beragaz enbrak dxoteko*
- *zer diño ba, beran puxikeruen boz da guzti*

## PUZKADAKA ##

Puzka. Haserre.

- *puzkadaka dabil ez dxatzolakon dxuen pintorerue*
- *ara allega garizenien danok on garizen puzkadaka*
- *puzkadaka dator zure ama, nondik ete dator*
- *ez esan ezebe, puzkadaka badator, berotute etorko da ta*

Kasu honetan, **puzka** hitzari gutxi iritzita, **-ada** eta **-ka** atzizkiak erantzi zaizkio.

