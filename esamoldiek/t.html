<!DOCTYPE html>
<html>
<head>
  <meta charset="utf-8">
  <meta name="generator" content="pandoc">
  <meta name="viewport" content="width=device-width, initial-scale=1.0, user-scalable=yes">
  <title></title>
  <style type="text/css">code{white-space: pre;}</style>
  <!--[if lt IE 9]>
    <script src="http://html5shim.googlecode.com/svn/trunk/html5.js"></script>
  <![endif]-->
</head>
<body>
<h1 id="t">T</h1>
<h2 id="takarta-baiño-gogorrau">TAKARTA BAIÑO GOGORRAU</h2>
<p>Panekari Takarta deitzen diogu Bermeon. Arrain hau nahiko gogor egoten da, zurrun. Gogortasuna adierazteko etabiltzen dira lokuzio hau eta hurrengoa.</p>
<ul>
<li><em>bera gixona takarta baiño gogorrau on da, baie ez gara konturatu illdxe dauena</em></li>
<li><em>izterrak dakotez takarta baiño gogorrau otzagaz</em></li>
<li><em>takarta baiño gogorrau dakotez titidxek pe</em></li>
</ul>
<h2 id="takarta-lez">TAKARTA LEZ</h2>
<ul>
<li><em>takarta lez gogortute dakotez atzamarrak</em></li>
<li><em>onek erropak gaue kanpuen pasa dauielez, eiñ dxauen otzagaz takarta lez dauz</em></li>
</ul>
<h2 id="taketa-lez">TAKETA LEZ</h2>
<p>Taket edo zutoi bat bezala egon.</p>
<ul>
<li><em>taketa lez zauz berton parata, nori begire zauz ba?</em></li>
<li><em>non zauz ba! Bestela nau berton, taketa lez eskiñie berotuten</em></li>
<li><em>neu be oten nai zeuri begire taketa lez</em></li>
</ul>
<h2 id="taket-eiñ">TAKET EIÑ</h2>
<p>Muzin egin.</p>
<ul>
<li><em>biarrari taket eitxen tso arek, ezta arrarue</em></li>
<li><em>fabrikera dxuteko, baie berak taket</em></li>
</ul>
<h2 id="taluen-arpidxe">TALUEN ARPIDXE</h2>
<p>Aurpegi zabala eta biribila daukanari aplikatua.</p>
<ul>
<li><em>beran taluen arpidxegaz, mobidu bez gero</em></li>
<li><em>zeure taluen arpidxegaz ez beitu iñori, enfada eitxen nozu te</em></li>
</ul>
<h2 id="tanbolin-palo">TANBOLIN PALO</h2>
<p>Oso mehea, batez ere bernak.</p>
<ul>
<li><em>zure lagune zelako tanbolin palue da, eztau dxaten ela?</em></li>
<li><em>enebada! Tanbolin palotxuek takozuz izterrak</em></li>
<li><em>ia! Dxan asko, orrek tanbolin paluek loditxuteko</em></li>
</ul>
<h2 id="tanborra-dxo">TANBORRA DXO</h2>
<p>Notizia bat edo sekretu bat lau haizetara zabaltzea.</p>
<ul>
<li><em>zu, alabatxu, ariñ dxun zara tanborra dxoten. Nik ez dotsut esan iñori ez esateko?</em></li>
<li><em>tanborra dxoten asi berton, danak enterateko. Zuk takozu arpidxe!</em></li>
<li><em>eztauela gure iñok dxakitxie, da bera asi de tanborra dxoten</em></li>
</ul>
<h2 id="tanto-kontu-baten">TANTO KONTU BATEN</h2>
<p>Neurtu barik. Gutxi gorabehera.</p>
<ul>
<li><em>ez dostez pise arraiñek, tanto kontu baten emon dostez</em></li>
<li><em>tanto konto baten emonda, zelan dxakingu zemat metro paga biar tsagun ba?</em></li>
<li><em>arek a berbie tanto kontu baten esan dau, meidu barik berbiek takon pisue</em></li>
</ul>
<h2 id="tertza-faltaue">TERTZA FALTAUE</h2>
<p>Zalantzazko fama edo erreputazioa txarra daukan pertsona. <em>Tertza</em> berba honen inguruan esaldi asko sortu dira, hurrengo agermen direnak, adibidez. Tretza, edo tertza, Bermeon esaten den bezala, arrantzarako apareiua dam eta hau krielean bilbatzen da.</p>
<ul>
<li><em>zuk esan zun enbrie tertza faltaue da, beraneante guztidxekaz ibillikue</em></li>
<li><em>beran aiztie be tertza faltaue ezan da, baie Bilbora dxun danien morroi bategaz ezkondu de</em></li>
<li><em>tertza faltau guztidxek dakoie suertie txo, dxuen Canariasera da enbra aberats bategaz ezkondu</em></li>
</ul>
<h2 id="tertzie-nasta">TERTZIE NASTA</h2>
<p>Dena nahastu.</p>
<ul>
<li><em>isillik on tertzie nastaten zauz de</em></li>
<li><em>tertzie nastaten eztau obiaurik, dana nasta bidau</em></li>
</ul>
<h2 id="tertzie-plamie">TERTZIE PLAMIE</h2>
<p>Tertza bilbatzearen horren konparazioz, zera ematen du: Nahastu. Intrigatu. Azpijokoan aritu.</p>
<ul>
<li><em>iñor ez enterateko terzie plamie, da berak gure dauena eiñ dxau</em></li>
<li><em>terzie plamieten abillauek zarie andrak</em></li>
<li><em>zeu zara terzie plamie dozune, asike oraiñ zeuk konpondu biar dozu asuntue</em></li>
</ul>
<h2 id="tortola-berinkatie">TORTOLA BERINKATIE</h2>
<p>Pertsona potolotxoa eta ona, baina emakumea.</p>
<ul>
<li><em>zelako tortola bereinkatie daku etzien, eztau emoten gerrarik pe berak imiek</em></li>
<li><em>beran imien ama be tortola bereinkatie da ta</em></li>
<li><em>alabatxi, emega; aurreitxik zauz zu tortola bereinkatie lez</em></li>
</ul>
<h2 id="tortola-bero">TORTOLA BERO</h2>
<p>Gizonak asko gustatzen zaizkion emakumea.</p>
<ul>
<li><em>tortola bero orregaz ezkonduko da? Eztaki zelako alajie daruen</em></li>
<li><em>tortola bero zantarra ezanda be, bera ezkondu</em></li>
</ul>
<h2 id="tortolie-lakue">TORTOLIE LAKUE</h2>
<p>Pertsona lodikotea, baina andrazkoa.</p>
<ul>
<li><em>tortolie lakute da berorren andrie, baie beitu berori ze argala dan</em></li>
<li><em>zelako neskatillie ein zara ba, tortolie lakotxue zara gero</em></li>
<li><em>gero ezta eingo tortolie lakue ba, Lameran emon ezkero orduek dxesarritxe</em></li>
</ul>
<h2 id="trabeseko-paela">TRABESEKO PAELA</h2>
<p>Paela, itsasontzietan arraina gordetzerakoan erabiltzen diren trabesetara jarritako oholak dira. Horrela, bada, gauzak oker egiten dituena edo noraezean ibiltzen den pertsona definitzeko erabiltzen da.</p>
<ul>
<li><em>nok irebazi dau korkursue? Trabeseko paelak; bera bakarrik presenta da ta</em></li>
<li><em>txo, trabeseko paela zara txo, Bilbora dxun biarrien Gerniken lotu</em></li>
<li><em>trabeseko paela be ezta a makala, beti dabill noraezien</em></li>
</ul>
<h2 id="trabes-trabeska">TRABES TRABESKA</h2>
<p>Itsasontzia gilarekin perpendikularrean doanean esaten da. Konparazioan txarto ibiltzen den pertsona.</p>
<ul>
<li><em>amen guez trabes trabeska korrontak tiñonien, eurekaz batera</em></li>
<li><em>gu aixiek tiñonien guez ba, trabes trabeska, azkaningoko txikitue artzien</em></li>
<li><em>trabes trabeska dxun da mozkorragaz, eztaitx zelan aillegako dan etzera</em></li>
</ul>
<h2 id="trapo-olatue">TRAPO OLATUE</h2>
<p>Itsaso astinduak -baina ez itsaso handia- sortarazten dituen olatua. Edonondik joten du.</p>
<ul>
<li><em>trapo olatue dauen artien eztogu eingo ezebe</em></li>
<li><em>edonondik dxoten gaitxuz olatuek, klaro, trapo olatue dauelez</em></li>
<li><em>trapo olatue beti da molestue</em></li>
</ul>
<h2 id="treberie-ederra">TREBERIE EDERRA</h2>
<p>Alua handia izatea. Konparazioan emakume bizkorra, ernea, bizia.</p>
<ul>
<li><em>zu, alabatxu, trebera ederra dakozu zuk, zeuk gorde arraiñik onenak da niri txarrenak emon</em></li>
<li><em>nik treberie dakotela ederra, zeitxik? Zeu baiño ariñau allega naielakon?</em></li>
</ul>
<h2 id="trenak-ekarrikue">TRENAK EKARRIKUE</h2>
<p>Kanpotik etorritako emigrantea.</p>
<ul>
<li><em>aurrek, trenak ekarriko guztidxek sartun diez parte zarreko etzietan</em></li>
<li><em>bai, orrek, trenak ekarrikuek, batzuk kukurruku eiñdxe dauz</em></li>
<li><em>trenak ekarriko bategaz ezkondu de zeure lobie be, da ze, mutill ona</em></li>
</ul>
<h2 id="trentin-bakue">TRENTIN BAKUE</h2>
<p>Adimen eskasekoa. Baina peioratiboan erabiltzen da asko.</p>
<ul>
<li><em>trentin bakue dozu koitxadie, eztau okiuñ nok artun eskue be ta</em></li>
<li><em>trentin bakotxuek diez aizte bidxek</em></li>
<li><em>alabatxi, ganorie artun, trentin bako tentelori</em></li>
</ul>
<h2 id="tribis-da-enpare-dxan">TRIBIS DA ENPARE DXAN</h2>
<p>Asko jaten duen pertsona, Tribis eta Enpare Bermeoko auzoak dira.</p>
<ul>
<li><em>orrek, maidxen paraten danien, tribis da enpare txaten dau</em></li>
<li><em>neure gixonak pe dxango lekidau, tribis da enpare</em></li>
<li><em>tribis da enpare dxan ezkero, on biar tripie altza eiziñik</em></li>
</ul>
<h2 id="tripek-dxaten">TRIPEK DXATEN</h2>
<p>Arrabiaz.</p>
<ul>
<li><em>entzuten dizen gauzek entzun de, tripek dxaten paraten nai</em></li>
<li><em>an dau a, tripek dxaten, geugaz ez datorrelako Benidorrera</em></li>
</ul>
<h2 id="tripe-ustela">TRIPE USTELA</h2>
<p>Arduragabeko pertsona. Ernegatzen ez duena.</p>
<ul>
<li><em>tripe ustela dakozu alabatxi, imie kalenturiegaz da zeuk emega bez</em></li>
<li><em>zelako tripe ustelak zarie gixona ta andrie, bidxok, kasurik pe ez imieri</em></li>
<li><em>zeuek ikusi zelan dabiltzuen ama antzidxerako be etsazue tripe ustelak zarie</em></li>
<li><em>tripe ustelak dakoie, ezkondu ein biar da ondiño arriorik pe ez</em></li>
</ul>
<h2 id="trixie-listo">TRIXIE LISTO</h2>
<p>Prest egon. Adi egon. Antzinatik datorren berba da. Trixa antzina erabiltzen zen apareiu bat da, itsasontziek bela erabiltzen zutenekoa. Gaur egun ez dago horrelakorik, baina esaldia eta zentzua berdina da, nahiz eta beste egoera batzuetan erabili.</p>
<ul>
<li><em>trixie listo e? Ikusko zu zelan dxungo garizen danok popadan, gerrie etorten badan</em></li>
<li><em>auna beitu, ta trixie listo laster urtengo dau txoridxek eta</em></li>
<li><em>loteridxek urten tsola? Ba, trixie listo egidxe ezango da ta</em></li>
</ul>
<h2 id="truboiekdxota">TRUBOIEKDXOTA</h2>
<p>Gaupasa egin ondoren egoten den ajea. Nagitsu dagoenean pertsona bat.</p>
<ul>
<li><em>truboiek dxota gauz danok, dutxe otz bana artu biarko dogu</em></li>
<li><em>esnedunegaz batera etzera etorri ezkero, truboiek dxota on biar</em></li>
</ul>
<h2 id="tutuen-bestekue">TUTUEN BESTEKUE</h2>
<p>Oso txikiak.</p>
<ul>
<li><em>tutuen besteko imiek dxuten diez tabematara, da ori eztau ondo</em></li>
<li><em>erosi eiñ dxuz, baie zelakuek? Tutue lako boltsak, ez ei dau andidxaurik eta</em></li>
</ul>
</body>
</html>
